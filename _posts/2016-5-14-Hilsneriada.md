---
layout: post
title: Hilsneriáda
tags: Historie Osobnosti Jihlavsko
---

V roce 1899 otřásla okolím [Polné](http://www.infocentrumpolna.cz/) vražda devatenáctileté švadleny *Anežky Hrůzové*, kterou měl brutálně zavraždit Žid *Leopold Hilsner*, toho času tulák a žebrák. Bezesporu odporný zločin vyvolala silnou vlnu antisemitismu známou jako **hilsneriáda**.

Anežka Hrůzová byla zavražděna 29. března 1899 při cestě z práce domů u lesa Březina. Její tělo našly po třech dnech pátrání školní děti. Na základě nepřímých důkazů padlo podezření na Žida *Leopolda Hilsnera*, dvaadvacetiletého tuláka a žebráka s nepříliš vysokým intelektem. Na základě středověké pověry a nejasné pitevní zprávy se začalo spekulovat o rituální vraždě. *Anežku Hrůzovou* pohřbily v Polné 4. dubna a Hilsnerův život se převrátil naruby. Soud s *Hilsnerem* trval následující rok a půl a skončil odsouzením k trestu smrti. [Jako jeden z mála se na Hilsnerovu stranu postavil](http://masarykovaspolecnost.cz/zivotopis/hilsnerova-afera) profesor *T. G. Masaryk*, který tak prokázal osobní odvahu jít proti většinové a hysterické společnosti. Masaryk však nejednal z žádných osobních sympatií k Hilsnerově osobě, vadila mu posedlost antisemitismem a představou rituální vraždy. Nakonec nebyl zásahem císaře *Františka Josefa I.* trest smrti vykonán, ale byl zmírněn na doživotí.

Hilsner se z vězení dostal v roce 1918 na základě milosti *Karla I.*. Nemocný muž si změnil jméno, nějaký čas se živil jako podomní obchodník a zemřel v roce 1928. Nebyl rehabilitován.

K vraždě *Anežky Hrůzové* se na smrtelné posteli měl údajně přiznat její bratr v roce 1943. Motivem mu byly peníze na sestřino věno, které by ho připravily o velkou část dědictví. Případ však zůstává dosud nejasný.

Dnes je možné navštívit symbolický hrob *Anežky Hrůzové* na místě nálezu jejího těla. Na místě jejího zavraždění je plaketa upozorňující na zločin a obrázek Panny Marie.

![Symbolický hrob Anežky Hrůzové](/images/hilsneriada-hrob.jpeg "Symbolický hrob Anežky Hrůzové")

zdroj: Autor: Dezidor – Vlastní dílo, CC BY-SA 3.0, https://commons.wikimedia.org/w/index.php?curid=2260768